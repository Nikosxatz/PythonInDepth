Γιατί να μάθω Python;

Μια ερώτηση που απασχολεί όσους ξεκινούν να διδάσκονται οποιαδήποτε γλώσσα προγραμματισμού είναι η εξής: 
Γιατί να μάθω αυτή τη γλώσσα και όχι κάποια άλλη; Η αλήθεια είναι ότι αν κάποιος θέλει να θεωρείται καταρτισμένος προγραμματιστής, 
θα πρέπει να μάθει πολλές γλώσσες. Όλες οι γλώσσες προγραμματισμού έχουν αρκετά κοινά μεταξύ τους, όμως η κάθε γλώσσα έχει τα δικά της 
ιδιαίτερα χαρακτηριστικά και δυνατότητες. Ο επίδοξος προγραμματιστής μπορεί να μάθει από κάθε γλώσσα πράγματα τα οποία θα τον βοηθήσουν 
να εμπλουτίσει τις γνώσεις του και τις δεξιότητές του. Αργότερα, ανάλογα με το πεδίο με το οποίο θα ασχοληθεί, θα επικεντρωθεί σε συγκεκριμένεςγλώσσες. 
’λλες γλώσσες χρησιμοποιούνται για τη δημιουργία δυναμικών ιστοσελίδων (Web Programming), άλλες για τη διαχείριση βάσεων δεδομένων (Database Programming) 
και άλλες για την κατασκευή λογισμικού παιχνιδιών (Game Programming). 

Η Python είναι μια από τις πιο σύγχρονες γλώσσες προγραμματισμού και σίγουρα υπάρχουν αρκετοί λόγοι για να ασχοληθεί κάποιος μαζί της:

- Η Python είναι μια γλώσσα που χρησιμοποιείται ευρέως σήμερα, ειδικά στον τομέα της μηχανικής μάθησης (machine learning) και του προγραμματισμού 
εφαρμογών Ιστού (web programming).
- Είναι απλή στη χρήση, εύκολη στην εκμάθηση, και ο κώδικάς της είναι ιδιαίτερα ευανάγνωστος.
- Η Python διαθέτει βιβλιοθήκες σχεδόν για τα πάντα, γεγονός που επιτρέπει την κατασκευή απαιτητικών εφαρμογών σε σύντομο χρόνο και με ελάχιστο κώδικα.
- Είναι μια γλώσσα δυναμικού τύπου με αυτόματη διαχείριση μνήμης, και αυτό μας γλυτώνει από πολλά προβλήματα, ιδιαίτερα τους αρχάριους στον προγραμματισμό.
- Είναι μια γλώσσα που υποστηρίζει τον αντικειμενοστρεφή προγραμματισμό, και μας επιτρέπει να μάθουμε σταδιακά τη φιλοσοφία του.
- Χρησιμοποιείται επίσης στον προγραμματισμό ρομποτικών διατάξεων. Μάλιστα, ο μικροϋπολογιστής Raspbery Pi, 
ο οποίος διατίθεται με εγκατεστημένο το περιβάλλον της Python, αποτελεί τη βάση για την κατασκευή ποικίλων ρομποτικών εφαρμογών. 
- Είναι της μόδας!
